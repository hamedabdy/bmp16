**پیگیری ثبت وقایع اربعه (ولادت، ازدواج، طلاق و فوت)**

**ثبت ولادت:** طبق قانون مهلت اعلام واقعه ولادت و دریافت شناسنامه حداکثر 15 روز از تولد نوزاد می باشد. از آنجائیکه پس از صدور شناسنامه تغییر نام به سادگی امکان
پذیر نیست مناسب است در هنگام نامگذاری تمامی جوانب امر بویژه رعایت فرهنگ ایرانی، و شخصیت آینده طفل خود را مد نظر قرار دهید.

**ثبت ازدواج و طلاق:** در نقاطی که قانون معین و اعلام می‌نماید هر ازدواج و طلاق و رجوع باید در یکی از دفاتری که مطابق نظامنامه‌های وزارت کشور تنظیم می‌شود، واقعه به
ثبت برسد. به منظور حفظ كیان خانواده ثبت واقعه ازدواج دائم، طلاق و رجوع طبق مقررات الزامی است. عدم ثبت ازدواج دائم یا طلاق یا رجوع در دفاتر رسمی جرمی است كه
به صورت ترك فعل محقق می‌شود. منظور از دفاتر رسمی دفاتر ازدواج و طلاقی است كه برابر مقررات قانونی تشكیل شده باشد. عدم ثبت ازدواج موقت مشمول این ماده نیست.
منظور از رجوع، رجوعی است که در ماده 1148 قانون مدنی پیش‌بینی شده(در طلاق رجعی برای شوهر در مدت عده، حق رجوع است.)

**ثبت فوت:** وفات هر کس اعم از ایرانی یا خارجی و همچنین ولادت طفلی که مرده به دنیا آمده یا بلافاصله پس از ولادت بمیرد باید به مأمور یا نماینده‌ ثبت احوال اعلام
شود. وفات باید در سند ثبت وفات و همچنین در دفتر ثبت کل وقایع در صفحات مربوط به درگذشته و پدر و مادر او و شناسنامه‌ی متوفی ثبت و امضا و مهر گردد.

**ماده 22 قانون ثبت احوال کشور
وفات هر کس اعم از ایرانی یا خارجی باید به یکی از ادارات ثبت احوال سراسر کشور اعلام شود و نیز وفات ایرانیان در خارج از کشور به ماموران کنسولی محل اقامت یا به یکی از ادارات سازمان ثبت احوال کشور اعلام میشود. 
هر یک از اشخاص زیر می توانند به اعلام وفات واخذ گواهی فوت اقدام نمایند          
 1- نزدیکترین خویشاوند متوفی یا هر شخصی که در موقع وفات حاضر بوده است با ارائه مدرک شناسائی .
2- مأموران انتظامی متصدی یا صاحب مکانی که وفات در آن رخ داده است .
3-متصدیان گورستانها .
4-مقامات قضایی و نظامی .
5-گروههای امدادی .

**مدارک مورد نیاز جهت ثبت وفات  **         
1- شناسنامه متوفی و کارت شناسایی ملی( در صورت صدور کارت ) .
2-گواهی پزشک یا بیمارستان یا مسئولین گورستان یا معرفی و حضور دو نفر گواه با ارائه مدرک شناسایی در اداره ثبت احوال مورد مراجعه .
صدور خلاصه رونوشت وفات( گواهی فوت):          
1- گواهی فوت به هر شخصی و به هر تعدادی که درخواست نماید تسلیم خواهد شد.
2- برابر گواهی فوت وجهی طبق تعرفه جاری اخذ می شود.
3- هزینه صدور گواهی فوت  

توصیه های ضروری:
1- اصلح است که واقعه وفات در ظرف مهلت مقرر ( 10 روز ) به اداره ثبت احوال اعلام گردد .
2- صدور گواهی فوت در مراحل بعدی مستلزم ارائه شناسنامه متوفی یا اعلام شماره و تاریخ ثبت وفات می باشد .
3- صدور گواهی فوت مستلزم ثبت وفات است، با توجه به اهمیت موضوع لازم است قبل از امضاء سند مربوطه از صحت مندرجات آن اطمینان حاصل نمایید .
4- بهنگام دریافت گواهی فوت از صحت مندرجات آن اطمینان حاصل نمایید .
5-  پس از وفات، گواهی فوت جایگزین شناسنامه متوفی می باشد که بنابه ضرورت و نیاز این گواهی ارائه خواهد شد .
 6- به اشخاصی که در خارج از کشور اقدام به ثبت فوت می نمایند توصیه می شود که بمنظور انجام امور حقوقی حتما" به تعداد مورد نیاز گواهی فوت از نمایندگی جمهوری اسلامی ایران دریافت نمایند.
7- گواهی فوت به هر شخصی و به هر تعدادی که درخواست نمایند داده می شود.


**ثبت فوت ایرانیان خارج از کشور:**
مدارك مورد نياز: 1- ارائه اصل شناسنامه و كارت شناسايي ملي متوفي)در صورتيکه مهر شده باشد.
2 -ارائه اصل مدرك خارجي مربوط به فوت كه به تأييد نمايندگي جمهوری اسلامی ايران در محل اقامت متوفي رسيده باشد.
3 -ارائه گواهي عدم ثبت فوت از نمايندگي جمهوری اسلامی ايران در محل اقامت متوفي . تذكر : در صورت ارائه ننمودن گواهي عدم ثبت فوت ادارات ثبت احوال موظف هستند تا از طريق اداره كل ثبت احوال امور خارجه در اين خصوص اقدام نمایند.

**وصیت و ارث  و امور حسبی **
سرانجام هر انسانی مرگ است و فوت یکی از احوال هر شخص است. در عین حال از آنجا که مرگ واقعه‌ای است که آثار و تبعات حقوقی دارد بدین خاطر قوانین مختلفی نیز در این باره تصویب شده است. نخستین اثر حقوقی مرگ، توقف هر نوع عمل حقوقی متوفی است. بدین معنا که از آن زمان هیچ شخصی نمی‌تواند به استناد وکالت از او اقدام حقوقی انجام دهد و به محض فوت، وکالتی که شخص به دیگری داده است فسخ می‌شود. با فوت هر شخص قائم مقام قانونی‌اش جانشین اقدامات حقوقی متوفی و ادامه دهنده کارها و اعمال و اقدامات الزامی نیمه تمام او می‌شود، دومین اثر حقوقی فوت انتقال دیون و دارایی متوفی به ورثه وکسانی است که به نفع آن‌ها وصیت شده است که موصی له یا موصی لهم و یا وصی و اوصیا نامیده می‌شوند. 
تعداد ورثه هیچ شخصی نه قابل کم کردن و نه قابل افزایش است. یعنی این امکان وجود ندارد که شخصی بتواند حتی یک نفر از وراث قانونی خود را از ارث محروم کند یا سهم‌الارث او را افزایش یا کاهش دهد. البته وصیت کردن به نفع بعضی ورثه یا انتقال مالی قبل از فوت به نام بعضی از وراث یا هر شخصی غیر از ورثه با آنچه که به عنوان اصل قانونی گفته شد، تعارض ندارد، منتها به صراحت و بطور مستقیم این امکان قانونی وجود ندارد که کسی بتواند از تعداد ورثه کم کند یا شخص یا اشخاصی را به تعداد ورثه اضافه کند. قبل از تعلق ترکه به وراث و یا قبل از تقسیم ارث بین ورثه، دیونی که به عهده متوفی است باید از دارایی او کسر و پرداخت شود. 

هر یک از زن و شوهر پس از فوت دیگری از او ارث می‌برد. رابطه توارث زن و شوهر به تبع برقراری رابطه زوجیت بین آن‌ها ایجاد می‌شود و با از میان رفتن رابطه زوجیت، رابطه توارث نیز منحل می‌شود. گذشته از دو وصف تبعی و قابل انحلال بودن، وراثت زن و شوهر دارای ویژگی‌های دیگری نیز است که برای شناخت سبب ارث ضروری است. 

**وصیت و ارث**
پس از فوت فرد، اگر وراث می‌خواهند سهم‌الارث خود را مطالبه و در آن تصرف کنند، در مرحله نخست باید انحصار وراثت کنند. به این معنا که منحصر بودن آنها در ارث بردن از فرد متوفی و و سهم‌الارث هر یک از آنها در دادگاه بررسی و اثبات شود. وراث متوفی یا وکیل آنان می‌توانند از دادگاه تقاضای صدور گواهی انحصار وراثت کند. وراث پس از فوت متوفی باید لیست تمامی اموال و دارایی‌های منقول و غیرمنقول او را همراه با تقاضای گواهی انحصار وراثت به دادگاه تقدیم کنند. 

**وصول مطالبات:**
وصول مطالبات شاید در نگاه اول عملی ساده و غیر تخصصی به نظر آید و هر کسی تصور کند که بدون داشتن تخصص و اطلاعات حقوقی     می تواند مطالبات خود را وصول نماید، اما باید توجه داشت که به دلیل ناآگاهی از قوانین و رویه قضائی، گاه شخص ممکن است فرصت احقاق حق خود را برای همیشه از دست بدهد.
وصول مطالبات در ظاهر ساده ولی در عمل دارای پیچیدگی های بسیار بوده و دارا بودن تخصص و تجربه و یا دخالت اهل فن را می طلبد. به عنوان مثال عدم ارسال اظهار نامه در دیون بدون سررسید و یا عدم رعایت و عدم توجه به مواعد چک و عدم آگاهی جهت استفاده از مزایای اسناد تجاری و همچنین عدم درخواست به موقع تامین خواسته و یا عدم مطالبه خسارات به نحو صحیح و یا عدم توانایی در تطبیق قرارداد با مواد قانونی و … طلبکار را متحمل ضررهای جبران ناپذیری می نماید. در بسیاری از موارد حتی پس از اخذ حکم قطعی محکوم علیه یا مدیون مدعی اعسار(نیازمند شدن یا تهیدستی) از پرداخت محکوم به گردیده و دائن(قرض دهنده) به دلیل دفاع غیر صحیح و عدم آگاهی، توانایی وصول طلب خود بصورت یکجا را برای همیشه از دست می دهد. متاسفانه اقامه دعوی آن هم بصورت شتاب زده همواره بهترین و سریع ترین راه جهت وصول مطالبات نمی باشد.

موسسه بهار مهاجران پارسی با دارا بودن وکلای تراز اول دادگستری و همچنین کارشناسان ارشد بازنشسته وزارت امورخارجه که سالها در ماموریت های خارج از کشور و داخل کشور در احقاق حق هموطنان خود تجربیات قابل قبولی را بدست آورده اند، آمادگی هر گونه خدمتی را در خصوص امور قضایی ایرانیان خارج از کشور و پیگیری و رسیدگی پرونده های قضایی آنان در داخل کشور به تفکیک ذیل را اعلام می دارد. جهت ارتباط با ما از طریق تلفن، فاکس، جی میل، تلگرام و واتساپ موسسه تماس حاصل فرمایید.
